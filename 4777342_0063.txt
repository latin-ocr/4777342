 

 

 

56

pecunia non ita multo post legem Poeteliam latam cusa amplius necesse non esset
libram et libripendem adhibere, haec quoque res, ut conjicere licet, non parum valuit,
cur nexum submoveretur. Quapropter videtur mox omnino in desuetudinem abiisse.

De mancipio pauca dicam. Priscis Romanis res mancipi, quae mancipationem
et recipiebant et quodammodo postulabant, fere unicae pretiosae erant, eaque res
haud dubie non parvi momenti fuit, cur alienandi et acquirendi forma notarentur. Jam
vero progressione reipublicae Romanae, quum multis gentibus et terris subactis veterum
simplicitate neglecta luxus invasisset, quum plurimae res majoribus paene ignotae
essent, quae res mancipi pretii magnitudine, quasdam etiam diuturnitate temporis
facile vincerent, iniquum videbatur, hujusmodi res nec mancipi posse sola traditione
acquiri, res mancipi minus pretiosas civilem actionem requirere. Erat porro auctum
commercium cum peregrinis, cum eo juris gentium vis et usus, civiles actiones alie-
nas aspernantis. Et quum dominia rerum saepius, quam antea, mutarentur, non raro
in rebus mancipi transferendis mancipationis cum majore difficultate conjunctae usu
supersedebant. Qua re motus praetor eum, qui traditione acquisierat rem mancipi,
contra vindicationem prioris domini exceptione doli tuebatur, deinde eidem actionem
dabat (Publicianam scilicet) ad recuperandam rem amissam, qua etiam contra domi-
num ex jure Quiritium auctorem suum uti poterat, quum exceptionem dominii repli-
catione doli infirmaret. Obligationem insignem ex mancipio auctoritatis nomine
oriundam duplae stipulatione, et non tantum in rebus mancipi, verum etiam in rebus
nec mancipi pretiosioribus, imitabantur. Nihilominus mancipationes Gaji tempore ad-
modum frequentes fuisse videntur, in praediis praesertim, ut suspicor. Ut eum, qui
rem mancipi traditam sibi, non mancipatam in bonis tantam habebat, praetor tueba-
tur, ita secundum tabulas testamenti septem testium signis obsignatas hereditatem
dabat, tametsi per aes et libram factum non esset. Theodosii secundi tempore
nunquam in testamentis faciendis mancipationis forma utebantur: nuncupatio coram
quinque testibus sufficiebat. In jure Justinianeo mancipatio, verisimiliter jamdiu ex
vitae usu sublata, locum non habet. Ipse legislator differentiam rerum mancipi et
nec mancipi, quam sane antiquam merito antiquari dicit, in constitutione de usu-
capione transformanda (C. VII. 31) sustulit.

